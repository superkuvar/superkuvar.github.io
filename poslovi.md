---
layout: default
title: Poslovi u kuhinji
permalink: /poslovi-u-kuhinji/
---
Pri kuvanju, naročito pri njegovom opisivanju u knjigama za kuvanje, upotrebljavaju se razni izrazi koji rečju treba da predstave način izvođenja raznovrsnih radnji pri gotovljenju jela.

## Blanširati 
vodom koja vri preliti meso ili povrće i držati ga u toj vodi izvesno vreme dok se, ako je to meso koje se preliva, po mestu ne uhvati bela skrama.

## Istresti 
ispečene kolače, pudinge, kremove izvaditi odjedanput iz kalupa. Pri istresanju valja se pomagati čistim nožem. Nožem prvo odvojiti strane kalupa od mase, zatim dno suda, ako je moguće, a potom sud poklopiti tanjirom ili podmetačem za torte, prevrnuti ga i lakim i sigurnim pokretom istresti sadržinu. Kao što se ulaže velika pažnja prilikom istresanja pečenih kohova, pudinga i torti, mora se obratiti pažnja i na istresanje pihtija, sulceva, sireva od dunja i kremova.

Napomena: 
> mesto noža može se koristiti kuvarska špatula

## Kuvati 

meso, zelen, povrće naliti vodom, pa na štednjaku kuvati u dosta vode, posoljeno ili ne.

## Kuvati na pari 

postoje naročiti sudovi sa hermetičkim zaklopcima koji se pune masama za pudinge, kohove i kremove. Ti sudovi se stavljaju zatvoreni u veće sudove u kojima je mlaka voda, pritiskuju se težim predmetom, stavljaju na štednjak i kuvaju. Ako bi za vreme kuvanja voda uvrila, može se u spoljni sud doliti vrele vode.

## Krčkati

kuvati duže vremena na kraju štednjaka (na pola ringle), povrće ili meso, u dosta soka od vode i masti.

## Panirati

uvaljati meso ili povrće prvo u prosejano brašno, zatim u razmućena jaja i najzad u sitno tucane mrvice od zemičaka (prezle). Panirati se mogu i razna testa.
 

## Pohovati 
(panirano meso povrće, testo) - spuštati na dosta vrele masti da se zarumeni i jedna i druga strana, dok meso, povrće, testo i budu pečeni.


## Podgrejati
jelo staviti u đevđir (posudu, šerpu), a njega na veći sud u kome voda vri. Poklopiti đevir postaviti da para iz donje šerpe prolazi i greje jelo. Na taj način testo, meso ili povrće mogu se veoma dobro podgrejati.

## Omastiti
prevući tankim slojem masti meso za pečenje (prase, ćurku, but, pečenicu, ali i kalup i pleh u koje će se staviti meso za pečenje). Isto tako omašćuju se maslom, uljem ili mašću kalupi, a zatim posipaju brašnom, zemičkom ili šećerom, već prema tome šta se kuva u njima.

## Odležati
ostaviti meso da na hladnom mestu postoji duže vremena. Ležanjem na ledu ili mrazu meso će promrznuti i tek tada biti dobro za prženje ili pečenje. I brašno za razvijanje treba ostaviti da odleži, to jest ne upotrebljava se odmah od nove pšenica samleveno brašno.

## Razvijati
istanjiti testo za pite ili kisele savijače. Za to razvijanje testa potrebno je zamesiti testo od vode i brašna sa dodacima jaja i masla ili bez njih. Zamešeno testo valja prvo da se odmori a zatim rastanji. Razvijati od odležanog testa koje se stavlja na zastrt sto, zatim se ravnomerno razvlači na suši i slaže za pite ili savijače. Testo se može razviti i od kiselog testa kao i od testa za rezance, taške, pogačice.

## Seckati
pomoću mašine za mlevenje mesa ili pomoću satare i velikog noža usitniti meso, povrće, šunku, jaja, peršun. Pored mašine za mlevenje mesa, postoji i mašina za mlevenje oraha, badema i pečena hleba.


## Seckati luk
iseći crni (ili beli) luk krupnije ili sitnije nožem, ili ga istrugati na trenici (rende). Krupno sečeni crni luk upotrebljava se za spravljanje đuveča, ribe, papazjanija i paprikaša. Sitno sečen luk stavlja se kao dodatak u mleveno meso, nadeve za pite, musake i salate. Beli luk tuca se drvenim maljem.

## Ulupati sneg 
mikserom ili žicom za sneg udarati belanca u naročitom sudu, dok se ne pretvore u čvrstu penu. Čvrst sneg može se ulupati samo od svežih belanaca. Ulupan sneg treba da bude takve čvrstine da se sud, u kome se nalazi izlupani sneg, može za trenutak i naopako okrenuti, a da sneg ne ispadne. Na isti način može se ulupati i sveža pavlaka, razni kremovi, umaci i masa za torte.


## Umutiti 
u dubljem sudu mikserom ili drvenom varjačom mešati neprestano maslo ili mast, jaja ili pavlaku, sve dok se ono što se meša ne pretvori u penastu masu. To mešanje prilikom mućenja treba da ide uvek na jednu stranu. Mutiti se mogu i presne marmelade, kao i mućena slatka.

## Špikovati
kroz meso provlačiti tanke prutiće isečene slanine, krastavca, mrkve. Za taj posao postoje naročite igle i šiljati noževi, pa je najbolje za ovu svrhu njih upotrebljavati. Slanina mora biti tanko sečena i mora se duboko u meso ubadati.

## Zapržiti
 šerpu staviti kašiku masti (ulj), zagrejati je, usuti kašiku brašna i pržiti ga, naliti mlakom supom ili vodom pa dobivenu zapršku izručiti u jelo. Kao dodaci zapršci smatraju se obično beli i crni luk i aleva paprika.


## Začiniti
razmutiti jaja, kiselu pavlaku. slatko mleko, kiselo mleko, pa postepeno ulivati vrelu tečnost: supu, čorbu. Pritom pažljivo mutiti jaja i pavlaku (začin), da se ne zgrušaju.

## Oljuštiti
se može krompir, jabuka, šljiva, kruška kao i sve ostalo voće i povrće koje ima ljusku. Isto tako oljuštiti se može orah, lešnik, badem i sve ono što ima tvrdu ljusku u kojoj se nalazi plod.

## Osmuditi
pile, plovku, gusku, ćurku i svu, pernatu živinu uopšte, držati na plamenu za trenutak kako bi se sve zaostalo sitno perje i paperje upalilo i izgorelo. Za smuđenje treba zapaliti hartiju ili otvoriti koturove (ring le) na štednjaku pa živinu obrtati da trenutno plamen uništi sve korene perja ako ih je i posle čupanja na živini ostalo. Posle smuđenja živina se mora oprati iz nekoliko voda.

## Ostrugati
mrkvu, zelen za supu, ren očistiti od spoljne korice kao i tikvice.

## Strugati
ren, luk, rotkvu, krastavac, jabuku isitniti na trenici (rende) tako da se dobiju ili samo tanki rezanci ili tanki listići, koji se ne bi mogli dobiti sečenjem ma i najoštrijim nožem.