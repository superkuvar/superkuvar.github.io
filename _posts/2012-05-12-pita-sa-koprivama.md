---
id: 3200
title: PITA SA KOPRIVOM
date: 2012-05-12T15:00:41+00:00
author: mila
layout: post
guid: http://superkuvar.com/?p=3200
permalink: /pita-sa-koprivama/
totvreme:
  - ""
image: /wp-content/uploads/2012/05/Pita-sa-koprivama-940x198.jpg
categories:
  - slane pite
tags:
  - kisela pavlaka
  - koprive
  - kore za pitu
  - sir
  - jaja
---
Potrebno je:

  * 500 grama tankih kora za pitu
  * 300 grama sira
  * 400 grama mlade koprive
  * 2 jajeta
  * čaša kisele pavlake
  * malo mleka
  * so
  * ulje
  * 50 grama margarina

<img class="alignnone size-medium wp-image-3201" title="Pita sa koprivama" src="/wp-content/uploads/2012/05/Pita-sa-koprivama-300x225.jpg" alt="" width="300" height="225" /> 

Priprema: koprivu oprati, preliti vrelom vodom, ocediti a zatim iseckati. Sir izmrviti viljuškom, pomešati sa umućenim jajima, kiselom pavlakom i mlekom, pa dodati koprivu i malo ulja. Ukoliko sir nije dovoljno slan, posoliti. Masu dobro izmešati.

Po tri-četiri kore ređati jednu preko druge, svaku poprskati mešavinom ulja i vode, pa preko četvrte premazati pripremljeni fil. Nafilovane kore uviti u rolnu i ređati u podmazan pleh. Na isti način postupiti sa ostatkom kora i fila.

Pre pečenja pitu premazati rastopljenim margarinom. Pitu staviti u pećnicu zagrejanu na 200 stepeni i peći 40 minuta, dok ne porumeni.

Kada je pita pečena, izvaditi je iz pećnice, pokriti platnenom salvetom i ostaviti da se malo ohladi, a zatim seći na parčiće. Poslužiti sa jogurtom ili kiselim mlekom.

Kopriva je korovska biljka koja raste pored puteva i na zapuštenom zemljištu. Sadrži dosta belančevina, ugljenih hidrata, masti, minerale (kalcijum, fosfor, gvožđe, magnezijum), vitamine (C, A, B2, B5, K, karoten). Kopriva sadrži veću količinu C vitamina od mnogih kultivisanih biljaka.

Listovi mlade koprive imaju ukus sličan spanaću. Od nje se mogu praviti supe, čorbe, variva, pite, a može se dodavati u supe ili salate od povrća. Pre pripreme vrhove mlade koprive treba preliti vrelom vodom.

Osim u ishrani, kopriva se koristi i kao lek u narodnoj medicini. Smatra se jednom od najlekovitijih biljaka. Pročišćava krv, dobar je diuretik, zbog visokog sadržaja gvožđa korisna je kod anemije. Zbog prisustva vitamina K smanjuje sklonost ka krvarenju. Kopriva se koristi i kod nekih kožnih oboljenja.

&nbsp;