---
id: 12971
title: SRPSKI I TURSKI NAČIN KUVANJA KAFE
date: 2020-01-03
author: sneki
layout: post
permalink: /kafa/
published: true
image: 
posno: 
categories:
   - napitici
tags:
   - kafa
---
Pod imenom "kafa" podrazumevaju se semenke biljke Coffea čija je domovina Abisinija (današnja Etiopija). Biljka raste u obliku zimzelenog grma, a plod podseća na trešnju. 

<img class="alignnone size-medium wp-image-9490" src="/wp-content/uploads/2020/01/kafa1.jpg" alt="drvo kafe" width="300" height="225">

Zreli plodovi se prvo osuše, pa se potom iz njih vade zrna. Sirovo zrno kafe je žućkasto-zelene ili mrke boje i sadrži alkoloid kofein, na čijem se dejstvu se zasniva delovanje kafe na nervni (živčani) sistem, mišiće, srce, krvne sudove i bubrege. 

Umereno uživanje kafe deluje povoljno na organizam, jer otklanja umor i pospešuje rad srca. Poznato je da se kofein koristi u medicini kao lek, naročito kod nekih srčanih oboljenja i oboljenja krvnih sudova. Preterana upotreba kafe, odnosno kofeina, može da bude štetna, naročito kod nervno labilnih osoba, jer izaziva nesanicu, znojenje, nemir i dr.

### PRŽENjE KAFE
Po svoj prilici ovo nećete raditi, već ćete nabaviti prženu kafu u trgovini, ili sirovu kafu ispržiti u pržionici. 

> Ranije su naše bake u kućnim uslovima pržile kafu na štednjacima koji koriste drvo i to na blagoj vatri. Ako to radite na plotni od peći koristićete žeravicu (50-100 ℃), nikako jak plamen. Na temperaturi većoj od 120 ℃ kafa može da se zapali (da izgori).
Za vreme prženja, kafu treba neprestano mešati. Čim kafa počne da pucketa, znak je da je počelo pečenje. Sad treba još usrdnije mešati kafu jer je kafa u stanju da pregori u trenutku. Kada kafa dobije potrebnu smeđu boju, izručiti je u čist sud zastrt hartijom, pa je opet čistom drvenom varjačom mešati, zatim poklopiti čistim salvetom, da se kafa "znoji". Pravilo je da prženu kafu treba držati u hermetički zatvorenim staklenim teglama, bilo da je ta kafa nesamlevena, bilo samlevena. Nezatvorena kafa vetri i gubi svoj miris i ukus. Proces prženja kafe traje oko 1h. 
> Kafa koja zagori prilikom prženja (prepržena kafa) neretko se baca, jer je slabijeg kvaliteta.
> Od 30 kg sirove kafe dobije se otprilike 25 kg pržene.

### KAFA OD JEČMA
Ječmena kafa pravi se od ječmenih zrna u fabrikama. Ta kafa je ustvari pržen ječam. Ona se upotrebljana najviše kao dodatak običnoj kafi. 

### Napomena:

> Osobe koje pate od srčanih i stomačnih bolesti pržen i samleven ječam mešaju sa pravom kafom i tako piju.

> Da biste bili sigurni da pijete pravu kafu, preporučljivo je kupovati gotovu preženu kafu za koju trebate imati kućni mali mlin za kafu.


### KUVANjE KAFE

Postoje mnogi načini kuvanja kafe, ovde su navedeni originalni srpski, turski i bosanski načini.

## Srpska kafa 

Priprema: 

Džezvu isključivo za kafu napuniti čistom vodom, pa je staviti na štednjak. Čekati da voda provri, metnuti potrebnu količinu šećera, pa ostaviti da voda sa šećerom provri. Od provrele vode odvojiti malo u šoljicu. 

U džezvu sa provrelom vodom sipati kafu. Ostaviti da kafa proključa jedan ključ, naliti je onom odvojenom toplom vodom. Poklopiti i ostaviti najviše pola minuta da se kafa slegne. U svaku šoljicu kašičicom sipati pomalo pene, a zatim odmah sipati u kafu, pa je služiti. 

Kafa koja se služi ne sme biti ni mlaka, ni hladna, ni preslatka, ni suviše jaka, ni suviše slaba. 
Najbolje je držati se ove mere: na jednu osobu staviti u džezvu šoljicu i po vode, 1 kocku šećera i 1 kašičicu kafe.


## Turska kafa 

Priprema:

Turci mešaju mlevenu kafu sa šećerom, zatim dodaju hladnu vodu i stave je na peć da prokuva.
U džezvu najpre staviti kafu i šećer u dovoljnoj količini. Potom u džezvu sipati onoliko hladne vode koliko šoljica kafe pravite i mešati. Stati kad dok kafa ne proključa (jedan ključ). 

### Napomena: 
> 1 kašičica kafe za svaku šoljicu uobičajena je merka.

> Ključ pravljenja dobre turske kafe je intenzivno mešanje dok se voda zagreva.

> Moguće je praviti kafu i od neprženog samlevenog zrna, takozvanog sirovu kafu. Sirova kafa mora biti sveža, u suprotnom spravljeni kafeni napitak bude kiseo.

## Bosanska kafa

U džezvu staviti vodu dok ne proključa. Potom džezvu skloniti sa štednjaka sipati kafu i intenzivno promešati.

Vratiti džezvu na štednjak dok kafa ne pusti jedan ključ. Potom kafu servirati u šoljice i dodavati šećera.

Bosanska kafa je veoma praktična za napraviti ukoliko imate kuvalo sa indukcijom. Kuvala za vodu sa indukcijom mogu za manje od minuta zagrejati vodu do ključanja. U pripremljenu šoljicu (šolju) sipate kafu, stavite šećera i nalijete ključalu vodu.

## Dekaf

Postoje i kafe osloboljene od kofeina, takozvani dekaf (en. decaf coffee). Ova popularna alternative nije potpuno bez kofeina, ali proces garantovano daje kafu sa 95% kofeina manje.

Zašto je ovo bitno? Zato što kofein podiže nivo insulina što dalje utiče na razgradnju šećera.

Verovatno ste primetili da vam se nakon kafe jede nešto slatko. To organizam želi da neutrališe nivo insulina. Zato je i dobro uzeti ratluk ili med uz kafu (bilo šta slatko uključujući i pecivo).

Veoma je poželjno popiti dobru količinu vode nakon kafe.

## Problemi posle kafe

Ukoliko nakon kafe osetite bolove u želudcu ili lupanje srca, ili bol u grudima, vreme je da preispitate da li ovaj užitak zaista jeste užitak ili se pretvorio u suprotnost. Možda je rešenje da pijete ređu kafu ili belu kafu.

Ukoliko nakon kafe osetite vrtoglavicu ili bol u glavi, vreme je da mesto kafe pijete limunadu ili vodu sa C vitaminom, jer vas ovo podjednako može razbuditi.

Problem sa kafom je i to što kafa vezuje vitamine, koje smo uzeli tog dana odnosno slabi njihovo dejstvo.

## Količina kafe koju uzimate dnevno

Mala ili velika šoljica, jedna ili dve kafe ili možda 5 kafa dnevno? Poznavao sam ljude koji su dnevno pili i po 10, 15 kafa i živeli 90 godina. Nema pravila, osluškujte svoj organizam, stres je ponekad dobar, a nekad poguban.

Bilo bi dobro do posmatrate sebe i sami shvatite šta vam zaista odgovara i u kolikoj meri.


## Da li ste zavisni od kafe?

Da bi utvrdili da li ste postali zavisni od kafe, dovoljno je da podvrgnete sebe eksperimentu da ne uzimate kafu 3 dana. Možete je pritom ipak mirisati. Ukoliko izdržite 3 dana, bez većih tegoba, niste zavisni od kafe.