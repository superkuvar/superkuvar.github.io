---
id: 12971
title: SRPSKI I TURSKI NAČIN KUVANJA KAFE
date: 2020-01-03
author: sneki
layout: post
permalink: /kafa/
published: false
image: 
posno: 
categories:
   - napici
tags:
   - kafa
---
Pod imenom "kafa" podrazumevaju se semenke biljke Coffea čija je domovina Abisinija. Biljka raste u obliku zimzelenog grma, a plod podseća na trešnju. 

Zreli plodovi se prvo osuše, pa se potom iz njih vade zrna. Sirovo zrno kafe je žućkasto-zelene ili mrke boje i sadrži alkoloid kofein, na čijem se dejstvu se zasniva delovanje kafe na nervni (živčani) sistem, mišiće, srce, krvne sudove i bubrege. 

Umereno uživanje kafe deluje povoljno na organizam, jer otklanja umor i pospešuje rad srca. Poznato je da se kofein koristi u medicini kao lek, naročito kod nekih srčanih oboljenja i oboljenja krvnih sudova. Preterana upotreba kafe, odnosno kofeina, može da bude štetna, naročito kod nervno labilnih osoba, jer izaziva nesanicu, znojenje, nemir i dr.

### PRŽENjE KAFE
Po svoj prilici ovo nećete raditi, već ćete nabaviti prženu kafu u trgovini, ili sirovu kafu ispržiti u pržionici. 

Ranije su naše bake u kućnim uslovima pržile kafu na štednjacima koji koriste drvo i to na blagoj vatri. Ako to radite na plotni od peći koristićete žeravicu (50-100 ℃), nikako jak plamen. 

### Napomena: 
> na temperaturi većoj od 120 ℃ kafa može da se zapali (da izgori)

Za vreme prženja, kafu treba neprestano mešati. Čim kafa počne da pucketa, znak je da je počelo pečenje. Sad treba još usrdnije mešati kafu jer je kafa u stanju da pregori u trenutku. Kada kafa dobije potrebnu smeđu boju, izručiti je u čist sud zastrt hartijom, pa je opet čistom drvenom varjačom mešati, zatim poklopiti čistim salvetom, da se kafa "znoji". Pravilo je da prženu kafu treba držati u hermetički zatvorenim staklenim teglama, bilo da je ta kafa nesamlevena, bilo samlevena. Nezatvorena kafa vetri i gubi svoj miris i ukus.

### Napomena
> Kafa koja zagori prilikom prženja (prepržena kafa) neretko se baca, jer je slabijeg kvaliteta.

### KAFA OD JEČMA
Ječmena kafa pravi se od ječmenih zrna u fabrikama. Ta kafa ustvari je pržen ječam. Ona se upotrebljana najviše kao dodatak običnoj kafi. 

Napomena:

> Osobe koje pate od srčanih i stomačnih bolesti pržen i samleven ječam mešaju sa pravom kafom i tako piju.

> Da biste bili sigurni da pijete pravu kafu, preporučljivo je kupovati gotovu preženu kafu za koju trebate imati kućni mali mlin za kafu.


### KUVANjE KAFE

Postoje mnoge vrste kuvanja kafe, ovde su navedeni originalni srpski i turski način.

## Srpska kafa 

Priprema: 

Džezvu isključivo za kafu napuniti čistom vodom, pa je staviti na štednjak. Čekati da voda provri, metnuti potrebnu količinu šećera, pa ostaviti da voda sa šećerom provri. Od provrele vode odvojiti malo u šoljicu. 

Staviti kafu u vodu u džezvi. Ostaviti da kafa proključa jedan ključ, naliti je onom odvojenom toplom vodom, poklopiti i ostaviti najviše pola minuta da se kafa slegne. U svaku šoljicu kašičicom sipati pomalo pene, a zatim odmah sipati u kafu, pa je služiti. 

Kafa koja se služi ne sme biti ni mlaka, ni hladna, ni preslatka, ni suviše jaka, ni suviše slaba. 

Najbolje je držati se ove mere: na jednu osobu staviti u džezvu šoljicu i po vode, 1 kocku šećera i 1 kašičicu kafe.


## Turska kafa 

Priprema:

U džezvu sipati onoliko hladne vode koliko šoljica kafe pravite i 1 kašičicu kafe za svaku šoljicu. 
Intenzivno mešati i zagrevati dok kafa ne proključa (jedan ključ). U šoljicu sipati šećera, izručiti skuvanu kafu i služiti.


### Napomena
> Moguće je praviti kafu i od neprženog samlevenog zrna, takozvanu sirovu kafu. Sirova kafa mora biti sveža, u suprotnom kafeni napitak bude kiseo.

